# Jak wygląda proces rekrutacyjny

Jeśli wiemy już mniej-więcej co lub z kim chcemy robić, trzeba rozejrzeć się za firmami
które spełniają te kryteria. Jeśli nie wiemy dokładnie co nas interesuje (np. szukając
pierwszego stażu), warto zaaplikować do jak największej liczby firm (nawet 20-30). Proces
rekrutacyjny różni się w zależności od firmy i stanowiska. Zazwyczaj jednak zaczyna się
on od wysłania CV, następnie przejścia kilku zadań online i kończy się rozmowami o pracę.
Na początku wszystkie etapy mogą wydawać się ciężkie i stresujące, jednak z czasem
wszystko przychodzi znacznie łatwiej.

## Początek

Aby firma do której chcesz się dostać w jakiś sposób dowiedziała się o Twoim istnieniu,
potrzebujesz CV albo profilu na stronie typu LinkedIn (który w zasadzie jest tym samym co
CV - prezentacją Twoich dotychczasowych doświadczeń i umiejętności). Napisanie takiego CV
za pierwszym razem może zająć trochę czasu, jednak potem dodawanie do niego kolejnych
punktów jest już znacznie łatwiejsze. O tym jak najlepiej to zrobić piszę na podstawie
własnych doświadczeń w [kolejnym rozdziale](./21_cv.md).

Poza napisaniem CV trzeba oczywiście też je jakoś przekazać firmom - przeważnie znacznie
lepsze jest danie go bezpośrednio rekruterom podczas targów pracy, warsztatu dla
studentów, czy innych tego typu wydarzeń. Duże strony z ofertami (LinkedIn, NoFluffJobs,
JustJoinIT, itp.) też są ok, ale często sprawiają że masz znacznie większą konkurencję. Z
kolei własne strony poszczególnych firm (które ma większość dużych korporacji) często
zawierają tysiące nieaktualnych ogłoszeń które ktoś zapomniał usunąć, i nigdy nie
otrzymasz odpowiedzi na takie zgłoszenia. **Im bardziej bezpośrednio możesz przekazać
swoje zgłoszenie, tym lepiej.**

## Zadania rekrutacyjne

Większość firm, zanim zainwestuje swój czas w rozmowę z Tobą, każe Ci wykonać jakieś
proste zadanie (albo własne, albo przez platformę typu
[HackerRank](https://www.hackerrank.com/) czy [Karat](https://karat.com/)). To zadanie
oczywiście różni się w zależności od roli na jaką aplikujesz - w przypadku programowania
jest to zazwyczaj coś podobnego do zadań które możesz znaleźć na HackerRanku, w data
science i consultingu może być to np. prosta analiza danych i wyciąganie wniosków, z
kolei w tradingu i finansach zazwyczaj są to matematyczne i statystyczne łamigówki do
rozwiązania w krótkim czasie.

Niezależnie od tego jakie to dokładnie jest zadanie, warto skupić się nie tylko na
rozwiązaniu ale też na tym żeby efekt był przyjemny dla sprawdzającego - w przypadku
programu oznacza to że funkcje mają nazwy które opisują co robią, zmienne nie nazywają
się _i, j, k_, i jeśli nie mamy automatycznej sprawdzarki, kilka przykładowych testów
jest dołączonych do rozwiązania. Przy analizie danych warto upewnić się że wykresy są
poprawnie opisane, hipotezy są jasno postawione, a nasze wnioski odnoszą się do nich
popierając albo obalając je w jasny sposób. W jednym zdaniu - przed wysłaniem warto zadać
sobie pytanie "Czy jeśli dostałbym takie rozwiązanie nie znając dokładnie zadania,
zrozumiałbym o co w nim chodzi?" - i dopóki odpowiedź brzmi nie, warto je poprawiać w
miarę możliwości czasowych.

Materiały dzięki którym przygotujesz się do tego typu zadań znajdziesz w
[jednym z dalszych rozdziałów](./22_assignments.md).

## Rozmowy

Najważniejszą częścią każdej rekrutacji są jednak rozmowy. Na początkowe stanowiska
rekrutacja zazwyczaj kończy się po 1-2 rozmowach, jednak im bardziej unikalne i
wartościowe umiejętności prezentujemy w swoim CV, tym więcej rozmów czeka nas przed
ewentualną ofertą (na wyższe stanowiska menadżerskie w korporacjach lub jednego z
początkowych pracowników w młodych start-upach często czeka nas 10-20 rozmów).

Większość firm nie rozpoczyna rozmów do momentu przejścia wcześniejczych, mniej
czasochłonnych testów. Są jednak wyjątki - firmy które mogą przebierać w tysiącach
kandydatów (np. Palantir, Google) zaczynają rekrutację od rozmowy z rekruterem w celu
ustalenia czy dalsze kroki mają w ogóle sens (i od momentu przejścia takiej rozmowy
rekruter pracuje razem z Tobą żeby pomóc w przygotowaniach do kolejnych etapów).

Najpopularniejsze jednak są rozmowy techniczne, i takie które dokładnie sprawdzają inne
konkretne umiejętności. Niezależnie od rodzaju rozmowy, warto być punktualnym,
przygotowanym i wykorzystać ją aby dowiedzieć się więcej o firmie oraz pozycji na którą
się aplikuje. Więcej o tym wszystkim możesz znaleźć w
[dalszym rozdziale](./23_interviews.md).

Warto pamiętać że rozwiązywanie zadań rekrutacyjnych i prezentowanie się dobrze na
rozmowach to umiejętności które można zbudować jedynie próbując wiele razy. Z tego
powodu, jeśli ma się czas warto aplikować na jak najwięcej pozycji które mają chociaż
minimalną szansę okazać się ciekawe - w najgorszym wypadku po dostaniu oferty nie
przyjmiesz jej, i to jest zupełnie normalne.

# Przykłady pierwszych doświadczeń

Pisanie tego poradnika zacząłem w zasadzie od zapytania znajomych jak oni dostali się na
swój pierwszy staż - w praktyce często to właśnie pierwszy krok jest najtrudniejszy,
jednak jak pokazują poniższe przykłady trudności można pokonać na wiele różnych sposobów.

## Znajoma #1

> Ja w liceum zrobiłam CV, na którym nie było nic oprócz OI i pracowania w szkole.
> Wysłałam do Samsunga w Warszawie, zaprosili mnie na rozmowę i myślę, że miałam dużo
> szczęścia, bo rozmawiał ze mną szef, który lubi takie wyzwania jak wzięcie licealisty
> do pracy xd Najważniejsze to mieć świadomość, że jak się czegoś nie potrafi to przecież
> po to jest staż, żeby się tego nauczyć. Tego szuka potencjalny przełożony, żeby mieć
> kogoś kto chętnie posłucha i potem jak mu się wytłumaczy, to dopiero wtedy zrobi sam.
> Mega miło wspominam ten staż. Potem poszłam na STEP w Googlu, bo to taki specjalnie dla
> 1- i 2- rocznych. Dość prosta rekrutacja (2 rozmowy okoloalgorytmiczne). Warto
> zaaplikować jak najwcześniej, bo proces trwa dość długo.

## Znajomy #2

> Ja w zeszłym roku akademickim wysłałem CV w około 100 miejsc, miałem koło 15 rozmów, 2
> pozytywne 🙂 myśle że trzeba po prostu aplikować gdzie sie tylko da

## Znajomy #3

> Rozdawałem CV na lewo i prawo na targach pracy w PKiN i dostałem pracę w Schindlerze,
> szwajcarskiej firmie od dźwigów, gdzie pomagałem kierownikom montażu nadzorować pracę
> na budowach (np. siedziałem na dachu windy i jeździłem nią sterując panelem na dachu).
> Poza tym to klepałem makra w excelu 🙂

## Znajoma #4

> Praca na część etatu: rozwiązałam zagadkę ukrytą w zadaniu na PO i dzięki temu
> prowadzący mnie znał, więc on się do mnie odezwał.
>
> Google, staż SWE: na trzecim roku pierwszy raz na poważnie zaaplikowałam do Googla z
> referalem, dostałam rozmowę i się dostałam. wniosek: nie bać się aplikować wcześniej
> (na pierwszym roku można na STEPa!). Rok później wróciłam do Googla. Pierwszy raz
> miałam trochę nudny projekt, drugi raz lepiej trafiłam i było super!
>
> IBM: Paweł Gora wysłał na maila mimowego informację o programie stażowym dla osób z
> Europy Wschodniej i Afryki. Byłam pewna, że jeśli bym zaaplikowała, to by mnie nie
> wzięli, ale się jednak przemogłam. Trzeba było napisać esej i mieć rekomendację z
> uczelni, poprosiłam o to właśnie Pawła Gorę, który był moim opiekunem licencjatu. Potem
> była umiarkowanie techniczna rozmowa i okazało się, że się dostałam. Zrobiłam sobie
> semestr przerwy, żeby zrealizować ten staż. Było bardzo warto.
>
> Oprócz tego chyba warto wspomnieć, że jest drugie tyle procesów rekrutacyjnych, których
> nie przeszłam: Nvidia, Facebook, Microsoft, Palantir i inne 🙂

## Znajoma #5

> Pod koniec pierwszego roku studiów postanowiłam, że będę starała się dostać na staż do
> Google’a w wakacje po drugim roku. Żeby nie bać się aplikować bez doświadczenia,
> postanowiłam pójść w lipcu na miesięczny “staż” do malutkiej firmy informatycznej
> znajomych. Dzięki temu w październiku mogłam wysłać CV bez obaw, że jest puste. Nie
> pomogło mi to na etapie samych interview, ale na pewno przydało się w czasie host
> matchingu, bo mój host wprost powiedział, że zwrócił uwagę na to, co robiłam wcześniej
> i dlatego mnie wybrał.
>
> Przy późniejszych stażach bardzo pomogło mi branie udziału w eventach organizowanych
> przez firmy. W FB urządzali serię 2 próbnych interview 1:1 z intervirwerem w odstępie
> miesiąca, żeby na drugim można było zobaczyć, czy jest lepiej po zastosowaniu się do
> rad z pierwszego podejścia. Po tym evencie rekruterka sama odezwała się do mnie już w
> lipcu zachęcając do stażu rok później.

## Znajomy #6

> Żaden z moich staży nie był zapoczątkowany aktywnym poszukiwaniem, a zauważeniem i
> skorzystaniem z okazji.
>
> ICM: Na JNP2 prowadzący profesor z ICM zaproponował studentom z najlepszymi wynikami
> (optymalizacji algorytmów na GPU) możliwość praktyk w ICM i pogłębienia umiejętności,
> temat mnie interesował, więc skorzystałem, w rozmowie rekrutacyjnej pomógł fakt, że
> miałem przecięcie zainteresowań z osobą rekrutującą (de facto owym profesorem), więc
> trochę trafiłem na łatwe dla mnie pytania
>
> nomagic.ai: Poczta pantoflowa. Marek Cygan, wykładowca na MIMie oraz CTO tej firmy
> powiedział swojemu koledze (ćwiczeniowiec na MIMie), że poszukują praktykantów, kolega
> powiedział swojej grupie ćwiczeniowej, w której była moja koleżanka, która przekazała
> to do mnie
>
> Nvidia: Po zakończeniu w/w praktyk w ICM, prowadzący profesor zaproponował, żebyśmy
> pogłębiali swoje umiejętności aplikując do Nvidii. Za pierwszym razem miałem ostatnią
> rozmowę (live coding) wieczorem po kolosie, więc mózg odmówił mi działania i odpadłem.
> Rok później był event Nvidii na MIMie, taki jak parę tygodni temu, rzuciłem wszystko,
> żeby jak najlepiej rozwiązać zadanie domowe, później miałem 3-4 rozmowy i dostałem
> offer letter
>
> Nvidia2: po udanych pierwszych praktykach była obustronna chęć ich powtórzenia, co się
> później stało

## Znajomy #7

> "W połowie pierwszego roku poszedłem na wykład Intela (nie planowałem stażu) i
> rekruterka przed wejściem kazała mi napisać CV i wysłać do nich. Tak wyszło że mnie
> wzięli. Dodam tylko jako disclaimer że w momencie jak to się działo byłem po Staszicu,
> OMie i OIu i z ponad sześcioma latami znajomości C++. Nigdy (pomimo aplikowania
> kilkukrotnie) nie przeszedłem nawet pierwszego screeningu w Facebooku ani Googlu. W
> sumie to mi na dobre wyszło"

## Ja

> Po wygraniu high school business challenge dostałem ofertę pomagania przez tydzień za
> darmo w inkubatorze aip sgh (jeszcze przed studiami) i w czasie pierwszego roku
> zatrudniłem się (tym razem dzięki olimpiadzie ekonomicznej) jako student support w bcg
> (faktycznie pracując w ciągu całego roku tylko 4 dni, ale zawsze jakiś wpis w cv). W 2
> semestrze zapisałem się też na warsztaty daftcodu z ruby on rails, gdzie na koniec
> dostałem zaproszenie żeby aplikować na staż. Rozmowa poszła całkiem dobrze (chociaż
> wcześniej byłem chyba tylko na jednej rozmowie którą oblałem), natomiast byłem jedną z
> kilkudziesięciu osób na ten staż i razem z ofertą dostałem feedback że to właśnie moje
> wcześniejsze doświadczenia (olimpiady, wcześniejsza praca) i zainteresowanie
> start-upami przesądziło o tym że to ja dostałem ofertę.
